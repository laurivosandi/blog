.. title: Räniorg
.. date: 2011-04-18 20:18:25
.. author: Lauri Võsandi <lauri.vosandi@gmail.com>
.. tags: silicon valley, California, San Francisco

Räniorg
=======

Seekord siis jälle üks rääkimata lugu. Märtsi lõpp kuni aprilli algus käisime Ettevõtluse Arendamise Sihtasutusega USAs, täpsemini Silicon Valleys, Kalifornia osariigis.

Alustada võiks ehk ettevalmistustest - USAsse minekul on kaks varianti, kas biomeetriline pass või traditsiooniline viisa. Biomeetrilist passi sai teha kodakondsus- ja igratsiooni ametis, nüüdsest on KMA liidetud kokku Politsei- ja Piirivalveametiga. Maksma läheb ta umbkaudu 30€, kiirpassi varianti pole mõtet võtta, sest lubatud kuu asemel saab passi kätte paari päevaga ka tavamenetluses. Järgmine samm on ESTA (Electronic System for Travel Authorization) avalduse täitmine, mille eest küsitakse 14 USD ehk umbkaudu 10€. Veider on see et Eestil peaks olema viisavabadus USAga kuid ESTA avaldus näeb väga välja viisa moodi, ärge unustage siis "have you been involved in terrorist activites" juures märkida "no".

Meie lend läks läbi Munichi/Münheni, Tallinnast sinna lend kestab umbkaudu 2-3 tundi. Peale seda järgnesid piinarikkad 8 tundi oodates ühenduslendu ning kogu lend kulmineerus 12 tunnise transatlantilise lennuga kus jalgu liigutada ega ka magada ei saa sest aknast paistab päike ning me lendame päikesega kaasa. Kui meil on siin hetkel 22:31 õhtul siis neil on seal päeval 12:30, mis tähendab et sinna jõudes on unetsükkel täiesti sassis ja tõenäoliselt ärkad hommikul kell 5 hommikul üles mõttega "okei mis nüüd?". Moodsas keeles nimetatakse seda nähtust *jet lag*iks aga see selleks.

Esimesteks päevadeks oli planeeritud O'Reilly korraldatud Web2.0 EXPO kus oli mitmeid huvitavaid seminare ning erinevad startupid oma putkad püsti ajanud kus nad oma nänni jagasid ja maakeeli külastajaid *spämmisid*. Õhtustel aegadel toimusid konverentsihoones ja kõrval *business network*ing üritused. Astusin ka mina siis korraks oma koorikust välja, *network*isin ja tutvustasin Povi ning meie tegemisi. Suhtlusvõimete *overclock*imise jaoks oli õnneks tasuta õlut! 

Peale konverentsi käisime külas Google peamajas, kus meile tegi väikese *intro* Chris DiBona rääkides Google edulugu avatud lähtekoodiga tarkvara kasutamisest Google infrastruktuuris. Kokkuvõttes oli jutt umbes selline et Oracle andmebaasitarkvara ka kõige soodsama pakkumise juures oleks olnud kordades kallim kui avatud lähtekoodiga tarkvara kohandamine Google vajaduste tarbeks. Teine oluline aspekt oli ka see et Google ei ehitanud oma taristut üles traditsioonilisele kallile serveririistvarale, vaid kasutas odavat PC riistvara ning lahendas kõik sellest tulenevad probleemid tarkvaras. Chris DiBona on muuseas ka üks Google Summer of Code organisaatoritest ja intervjuu temaga leiab GSoC kodulehelt. Sealses Google kontoris on tööl ka neli eestlast.

Sain läbi astutud ka Kalifornia ülikooli Berkeley osakonnast. Sellest ülikoolis on näiteks avastatud 8 keemilist elementi ning Nobeli preemia laureaatidel on tasuta parkimine. Ühiskohtumine oli Stanford ülikooli professori Keith Devliniga kes ühel slaidil tõi välja ka Stanfordi aastase 3 miljardi dollarilise ehk umbkaudu 33 miljardi kroonise eelarve, võrdluseks oli Eesti riigi eelarve aastal 2008 umbkaudu 85 miljardit krooni.

Kokku olime USAs umbkaudu 10 päeva, mille aja jooksul sai päris palju huvitavat nähtud ja kogetud. Kalifornia pole kindlasti stereotüüpne USA, mingil määral ehk sarnane Amsterdamiga kus on palju kohanenud sisserändajaid, ettevõtlus vohab ning kanepi omamine on legaalne.
