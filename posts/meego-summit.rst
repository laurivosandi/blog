.. date: 2011-04-17
.. author: Lauri Võsandi <lauri.vosandi@gmail.com>

MeeGo Summit
============

Heihopsti, pole ammu midagi siia kirjutanud. Väga töökad ajad on olnud ja pole
olnud aega pläkutamiseks. Käisin MeeGo Summitil Tamperes, neljapäeva õhtul sai
siit minekut tehtud ja täna jõudsin tagasi kõigi sekelduste kiuste.

Peamine põhjus miks üldse sinna mindud sai oli soov teada saada, et mis MeeGo-st
edasi saab arvestades viimaseid Nokia suurte ninade otsuseid. Teine motivaator
oli see et Intel oli lubanud jagada tahvelarvuteid MeeGo Tablet UX-ga.

Peale Nokia aktiivse osavõtu lõppemist MeeGo projektis on sellega liitnud mitmed
teised tegijad. Kui ma nüüd õigesti aru sain siis LG on tulnud punti et
mobiiltelefonide arendust teha, üks mõte mis kõlama jäi oligi see et aasia
ettevõtted on huvi üles näidanud MeeGo kasutamiseks. Autotoojad muuhulgas BMW ja
GM on ka huvitatud MeeGo IVI süsteemidest, ehk maakeeli auto
meelelahutusseadmetest. Nii palju kui ma erinevate jutustajate jutust kokku
lappisin siis, MeeGo eesmärgiks on olla üldkasutatav avatud lähtekoodiga
tarkvarabaas mitmesuguste erinevate seadmete loomiseks.

MeeGo pakub RPM baasil paketihaldust, OBS (OpenSUSE Build System) baasil
tarkvara kompileerimist ja pakendamist ning muud tarvilikku, et seadme tootja
saaks keskenduda oma tootele mitte tarkvara repositooriumite haldamisele või
muudele distributsiooni administreerimistöödele. Üks oluline aspekt on see et
MeeGo ei defineeri milline kasutajaliides välja nägema peab erinevalt Androidist
kus Google on pannud paika kindlad disainijuhised mis tähendab et Androidi
telefonide turul on seadme tootjal üsna keerukas eristuda teistest tarkvara
poolel. MeeGo on lubanud jätkata oma API ehitamist Qt baasil ning Qt maailmas on
ka mõned huvitavad tehnoloogiad välja tulnud, muuhulgas
`Qt Quick ning QML <http://qt.nokia.com/qtquick/>`_  millega annab teha päris
huvitavaid graafikarohkeid kasutajaliidese lahendusi.

Jõudsin ka üle vaadata mis staadiumis MeeGo erinevad user experience reference
disainid on. MeeGo on hetkeseisuga välja lasnud USB pulga tõmmise netbookide
jaoks. Minu Thinkpadi peal läks ta täitsa kenasti käima ning esmapilgul tundus
üsna kasutuskõlbulik. Netbooki ISO sees olid siis näiteks hunnik GNOME programme
muuhulgas näiteks Nautilus, muusika pleieriks oli Banshee ning veebilehitsejaks
Chromium.

Oulust pärit firma `AAVA Mobile OY <http://www.aavamobile.com/>`_  loodav
telefon pidi saama ametlikuks MeeGo Handheld UX riistvara referentsdisainiks
kuid hetkeseisuga pole seda veel välja lastud. MeeGo Handheld UX tõmmisest on
hetkel kättesaadav nn.
`Developer Edition <http://wiki.meego.com/ARM/N900/DeveloperEdition>`_  mille
annab kirjutada 4GB micro-SD kaardile ning buutida N900 peal kasutades U-Boot
nimelist programmi kuid hetkel pole see minu arvates kaugelki kasutatav.

Tahvelarvutite jaoks mõeldud MeeGo Tablet UX jaoks võeti riistvara
etalondisainiks `ExoPC Slate <http://www.exopc.com/>`_ . Tegu on Kanadast pärit
tahvelarvutiga mille sees on Intel Atom protsessor, 2GB mälu, 64GB SSD ning
palju muudki huvitavat. See on ka masin mida Intel jagas 175 esimesele
`AppUp <http://www.appup.com/applications/index>`_  seminarile registreerunule.
`AppUp <http://www.appup.com/applications/index>`_  seminar toimus MeeGo summiti
viimasel päeval kus Inteli mehed rääkisid oma app-ide poest. MeeGo tahvelarvuti
variant pole ka eriti kasutuskõlbulik.

Kokkuvõttes on MeeGo praegu väga-väga toores, kuid arvestades et hetkel on
pundis Intel, Novell, LG ja paljud teised liitumas siis lootust võib veel olla.
Apple iPhone ja Google Androidi kohta öeldi ju ka alguses et *it will never work*.

*Käesolev post sai kiirelt kribatud ja sisaldab tõenäoliselt üsna palju kirjavigu :)

